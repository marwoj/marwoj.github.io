---
layout: post
title:  "Technika Feynmana"
author: wojciech
categories: [ Work-Life Balance ]
image: assets/images/shorts/2022-06-27-feynman-technique.jpg
comments: false
---

Fizyk Richard Feynman znany był z zamiłowania do wiedzy dotyczącej otaczającego nas świata oraz umiejętności
jej przekazywania. Umiejętność ta wynikała ze sposobu, w jaki ten genialny noblista podchodził do uczenia się.

Nauka w rozumieniu Richarda Feynmana nie polegała na przeczytaniu książki i próbie jej zapamiętania, żeby zdać
test. W ten sposób uczymy się jedynie skomplikowanych pojęć opisujących wybraną dziedzinę — której tak naprawdę nie
rozumiemy.

Feynman rozumiał, że musimy umieć opisać to, czego się uczymy, jak najprostszym językiem, pozbywając się
skomplikowanego słownictwa, za którym skrywamy naszą niewiedzę. Żargon sprawia, że uczymy się na pamięć — kiedy
zapomnimy jakiegoś pojęcia, zapominamy jak coś wytłumaczyć..

Nauka według Feynmana to zdobywanie wiedzy, którą będzie można wykorzystać w przeróżnych sytuacjach — czy to
praktycznych, czy też teoretycznych przy tworzeniu analogii i powiązań pomiędzy kolejnymi poznawanymi zagadnieniami.

Jak zatem uczyć się skutecznie, tak żeby wiedza z nami pozostała ? Richard Feynman proponuje:

## 1. Wytłumaczmy to tak jak dziecku

Weźmy kartkę papieru, u góry napiszmy to, czego chcemy się nauczyć. Na kartce opiszmy wszystko, co wiemy na wybrany
temat, tak jakbyśmy tłumaczyli to dziecku. Dlaczego dziecku? Wtedy musimy używać prostego języka, nie możemy się chować
za fasadą trudnych pojęć, a dzięki temu jesteśmy w stanie dogłębnie zrozumieć koncepcję, stojącą za wybranym tematem.
Możemy szukać powiązań i posługiwać się analogiami. Tłumacząc w ten sposób, niektóre zagadnienia będą łatwe, ale kiedy
zaczniemy zadawać pytanie — _Dlaczego?_, z pewnością pojawią się niejasności. Wtedy czas na najbardziej interesującą
część w procesie uczenia się, czyli zdobywanie nowej wiedzy.

## 2. Zidentyfikujmy i uzupełnij luki

Obszary, przy których mieliśmy problemy w punkcie pierwszym, to luki, które trzeba uzupełnić.
Może o czymś zapomnieliśmy, czegoś nie jesteśmy w stanie wyjaśnić, albo po prostu nie wiemy, jak to się łączy z resztą
zagadnienia, którego się uczmy? Jest to kluczowy moment, ponieważ uzupełniając te luki uczymy się. Po
uzupełnieniu luk można wrócić do punktu pierwszego i tak do skutku.

Wszystko, czego się nauczymy, notujmy na kartce papieru. Spróbujmy używać nowych, analogicznych pojęć, które jednak nie
będą żargonem. Da nam to swobodę w przyszłości. Kiedy będziemy chcieli przekazać to, czego się nauczyliśmy — nie
będziemy musieli recytować z pamięci. Będziemy mogli operować różnymi pojęciami, które akurat przyjdą nam do głowy.

## 3. Zorganizujmy notatki i stwórzmy historię

Mając ręczne notatki, warto je uporządkować, a następnie stworzyć z nich ciekawą do opowiedzenia historię. Kiedy fakty
przybierają postać narracji, stają się mocniej ze sobą powiązane, a uczenie się to przecież tworzenie powiązań
między faktami. Tak utworzoną historię można przeczytać na głos i jeśli coś wyda się dziwne lub niezrozumiałe — wracamy
do punktu drugiego.

Istotne jest, żeby historia była ciągiem przyczynowo skutkowym, oraz żeby była ciekawa. Dzięki temu łatwiej będzie nam
ją zapamiętać oraz łatwiej będzie nam ją przekazać dalej. Jako bonus, do tak uporządkowanych notatek będziemy mogli z
łatwością wrócić w przyszłości.

## 4. Przekażmy wiedzę dalej.

Napiszmy blog posta, utwórz wpis na LinkedIn lub facebook, opowiedzmy komuś historię, którą stworzyliśmy. Jeśli uda nam
się kogoś zainteresować i zachęcić do posłuchania lub przeczytania, a do tego uda nam się kogoś przekonać, że wiemy, o
czym mówimy — znaczy to, że osiągnęliśmy sukces, tj. rozumiemy to, czego się uczyliśmy. Do tego otrzymamy feedback
oraz pytania. Pozwoli nam to zweryfikować swoją wiedzę w realnych warunkach, a być może ktoś wskaże nam nowe obszary
warte dalszych poszukiwań.

***

Stosując technikę Feynmana, poznajemy dogłębnie wybraną dziedzinę, a nie tylko pojęcia opisujące tę dziedzinę — a są to
dwie zupełnie odrębne rzeczy.

### Więcej można przeczytać tutaj:

- [The Feynman Learning Technique — Farnam Street](https://fs.blog/feynman-learning-technique/)





