---
layout: post
title:  "Lekcje stoicyzmu — John Sellars"
author: wojciech
categories: [ Work-Life Balance ]
tags: [ main, books ]
image: assets/images/lekcje-stoicyzmu/cover.jpg
comments: false
---

# Lekcje stoicyzmu by John Sellars

## Filozof jako lekarz

Dusza w rozumieniu filozofii stoickiej to raczej umysł myśli, przekonania — a nie niematerialny, nieśmiertelny byt —
jak to rozumie filozofia chrześcijańska.

W rozumieniu Sokratesa dobra materialne mogą być wykorzystywane do dobrego i złego. Są zatem neutralne. Istotny jest
charakter osoby, która je posiada. Dobry jest zatem jedynie szlachetny charakter, a zły charakter zepsuty. Wszystko inne
jest rzeczą obojętną.

Podobnie myślał Diogenes, reprezentant cynizmu. Zył zgodnie z naturą i zabiegał o szlachetny charakter, jednocześnie
rezygnując z tego, co obojętne. Żył wyzbywając się tego, co zbędne. Mieszkał w beczce. Kiedy zobaczył dziecko, pijące
wodę używając do tego jedynie własnych rąk, roztrzaskał kubek, bo dziecko prześcignęło go w prostocie życia.

Łatwo dostrzec tutaj jakie piętno stoicka pochwała ubóstwa odcisnęła na późniejszych tradycjach chrześcijańskich.

Skoro dobra materialne są neutralne, po co zabiegać o ich pozbywanie się lub gromadzenie? Dla Zenona z Kition
naturalnym jest zabieganie o rzeczy, które pomagają przetrwać, ale i żyć wygodnie. Do tego pozwalają czynić dobro.

Rzeczy, które nam służą nie są dobre ani złe, ale mają wartość. Są obojętne, lecz godne wyboru — wolimy być bogaci
niż biedni i jest to naturalne. Ważne jednak, żeby nie poświęcać swojego dobrego charakteru, np.: uczciwości dla dóbr.

**Jaki charakter jest szlachetny?** Posiadający cztery kardynalne cechy stoików: mądry, sprawiedliwy, odważny i
umiarkowany.

Warto podkreślić też, że człowiek jest przede wszystkim istotą społeczną. Dobry człowiek to taki, który
potrafi żyć w społeczeństwie.

Według stoików, podążających za Sokratesem, człowiek dąży do tego, co uważa za dobre — nawet jeśli jego wyobrażenie
dobra jest zaburzone. Rolą filozofa jest skłanianie nas do testowania naszych przekonań na temat tego, co dobre. 
Sokrates uczy też, żeby przywiązywać wagę do własnej duszy: przekonań, sądów i wartości.