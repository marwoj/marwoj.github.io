---
layout: post
title:  "Pięć poziomów pracy rozproszonej"
author: wojciech
categories: [ Work-Life Balance ]
tags: [ main ]
image: assets/images/shorts/2022-09-13-distributed-work-five-levels-of-autonomy.jpg
comments: false
---

Matt Mullenweg, współtwórca WordPress, a obecnie dyrektor generalny firmy _Automattic_ został ambasadorem _**pracy
rozproszonej**_ na długo przed Covid-19. Firma _Automattic_ działa tak od 2005 roku. Obecnie
zatrudnia 1700 pracowników w ponad 100 krajach. Kiedy więc wiele firm w pośpiechu transformowało swój model pracy na
home office, oni mogli w spokoju obserwować całe zamieszanie z tylnej kanapy. Wydaje się, że tworząc model poziomów
pracy rozproszonej wiedzą, o czym mówią.

Dlaczego używam terminu _praca rozproszona_, a nie _praca zdalna_? Słownictwo, którego używamy, określa sposób myślenia.
Matt Mullenweg twierdzi, że termin _praca zdalna_ sugeruje oddalenie pracowników od miejsca, gdzie faktycznie wykonywana
jest praca. Mówiąc praca rozproszona, podkreślamy, że każdy jest równorzędnym pracownikiem wykonującym wartościową
pracę.

> Czy wiesz, że... prawie 40% stron na świecie działa na WordPress?

W trakcie Covid-19, kiedy wiele firm przechodziło na home office, a umiejętne dostosowanie się do nowych warunków
stanowiło o być, albo nie być, Matt, bazując na
[pięciu poziomach autonomicznej jazdy](https://www.truecar.com/blog/5-levels-autonomous-vehicles/), stworzył model
sześciu poziomów pracy rozproszonej. Powstał on, żeby wskazać kierunek dla firm, które chcą uczestniczyć w tej
transformacji, albo twierdzą, że działają w modelu rozproszonym, a tak naprawdę odwzorowują wszystkie procesy z biura,
tyle że on-line.

Model ten jest istotny zwłaszcza teraz, kiedy wiele firm zmusza pracowników do powrotu do biur, kierując się obawami o
efektywność pracy zdalnej oraz o jakość komunikacji. To jednak, czy praca rozproszona się sprawdzi, zależy od poziomu,
na którym znajduje się firma — czyli w zasadzie od ilości pracy włożonej w poukładanie swoich procesów.

Faktycznie łatwiej zapewnić dobrą komunikację w biurze, gdzie pracownicy mają bezpośredni kontakt, ale twierdzenie, że
jest to niemożliwe w trybie rozproszonym, jest pójściem na łatwiznę — co zwykle ma sens, jednak w tym przypadku, jest
pozbywaniem się atutów pracy rozproszonej, którymi są dostęp do większej liczby potencjalnych pracowników, czy
komunikacja asynchroniczna.

Nie twierdzę, żeby całkowicie zrezygnować ze spotkań. Bezpośredni kontakt ze współpracownikami jest potrzebny i można go
zapewnić, organizując cykliczne spotkania integracyjne.

**Jakie zatem poziomy proponuje Matt?**

## Poziom 0

Praca nie może zostać wykonana bez obecności na miejscu — praca na budowie, w magazynie czy kuchni wymaga fizycznej
obecności. Co ciekawe, niektóre zawody były na tym poziomie, jednak okazało się, że niesłusznie, np. telemedycyna.

## Poziom 1

Nie są podejmowane działania ułatwiające pracę rozproszoną.

Praca rozproszona jest możliwa, ale ogranicza się do korzystania z poczty. Dostęp do innych narzędzi jest
utrudniony przez brak VPN-a. Praca jest kontynuowana po powrocie do biura, bo odbywa się na sprzęcie firmowy.

Firma opiera się na osobach, bez których praca nie może być wykonywana — zadania wymagają ich obecności.
Kiedy te osoby są niedostępne, praca odkładana jest do czasu ich powrotu.

## Poziom 2

Jest to stan, w którym wiele firm znalazło się na początku Covid-19. Zaakceptowały możliwość pracy rozproszonej, jednak
skrupulatnie odtworzyły swoje procesy, tyle że on-line.

Odbywają się te same spotkania, tyle że na Google Meet, Zoom czy Microsoft Teams. Cała komunikacja wciąż jest
synchroniczna i wymaga obecności przed komputerem o ustalonej porze.
Dzień jest poszatkowany rozmowami, nie można skupić się na pracy głębokiej, nie mówiąc już o Time Boxingu czy innych
metodach zarządzania czasem.

Istnieją obawy o efektywność pracowników, wynikające z braku zaufania. Niektóre firmy (o zgrozo) instalują
oprogramowanie śledzące obecność przy komputerze.

## Poziom 3

Firma zaczyna zauważać możliwości, jakie daje praca rozproszona. Komunikacja asynchroniczna pojawia się na horyzoncie.
Spotkania ograniczają się do tych niezbędnych, mają agendę, w trakcie spotkania na bieżąco tworzone są notatki przez
wszystkich uczestników np.: na Google Docs, a po spotkaniu ustalane są zadania do wykonania.

Pracownicy inwestują w dobre wyposażenie domowego biura. Bezpieczeństwo dostępu do danych zapewnione przez VPN, 2FA czy
zarządzanie dostępami jest priorytetem.

Pracownicy spotykają się regularnie, kilka razy do roku lub częściej, żeby budować relacje.

## Poziom 4

Komunikacja asynchroniczna jest standardem. Dzięki temu decyzje podejmowane są nieco wolniej, ale są o
wiele bardziej przemyślane. Uwalniany jest potencjał osób, które zwykle na spotkaniach nie zabierają głosu.

Istnieje archiwum podejmowanych decyzji, dzięki temu są one zrozumiałe dla nowych pracowników, a błędy nie są
powtarzane w przyszłości. Rolę archiwum może pełnić wiki.

Niezbędne spotkania brane są na serio — zaproszone są tylko potrzebne osoby, wymagają agendy, wykonania pracy przed i po
spotkaniu, tak aby maksymalnie efektywnie wykorzystać potencjał uczestników.

Ocena produktywności opiera się o wyniki, a nie o czas spędzony przed komputerem. Zaufanie jest kluczowym
czynnikiem spajającym zespół i firmę.

Firma ma dostęp do większej liczby utalentowanych pracowników, nie ogranicza się jedynie fizyczną lokalizacją siedziby.
Rotacja pracowników może wzrosnąć, ale procesy ukierunkowane na szybkie wdrożenie i wyszkolenie pracownika
niwelują negatywne skutki.

Wyposażenie domowego biura przewyższa standardem najlepiej zaopatrzone biurowce.

Spotkania integracyjne są dobrze zorganizowane, pełne aktywności budujących relacje, z czasem przeznaczonym na rozmowy i
umacnianie więzi.

## Poziom 5 — Nirvana

Ostatnio poziom jest czymś nieosiągalnym, ale równocześnie czymś, do czego należy dążyć. Jest to wzorzec, który
wyznacza kierunek dalszych poszukiwań.

Pracownicy są o wiele bardziej produktywni niż ich biurowi odpowiednicy. Efektywność
przychodzi łatwo, wręcz bezwysiłkowo. Jakość jest na najwyższym poziomie. Istnieje synergia pomiędzy życiem osobistym a
zawodowym. Pracownicy są kreatywni, zadowoleni z życia osobistego, usatysfakcjonowani pracą.

## Kluczowe jest zaufanie i relacje

Inwestując w pracę rozproszoną, zwiększa się autonomia pracowników, co uwalnia ich kreatywność i daje możliwość
decydowania o sposobie wykonywania pracy — co bezpośrednio przekłada się na poziom satysfakcji.

Komunikacja asynchroniczna może doprowadzić do transakcyjności relacji odwzorowującej sposób komunikacji na co dzień.
Dlatego tak ważne jest umacnianie więzi na spotkaniach integracyjnych — po to, żeby zaufanie miało gdzie się rozwijać.

A jeśli zarówno firma, jak i pracownicy okażą sobie zaufanie, takie podejście może uwolnić wiele ukrytego potencjału.

### Więcej można dowiedzieć się tutaj:

- [Distributed Work’s Five Levels of Autonomy](https://ma.tt/2020/04/five-levels-of-autonomy/)
- [The Knowledge Project Podcast: #100 Matt Mullenweg: Collaboration Is Key](https://open.spotify.com/episode/0qRrtuq9yVEZZDraEWORgm)
- [What Percentage of Websites are WordPress in 2022?](https://techjury.net/blog/percentage-of-wordpress-websites/)
- Photo by <a href="https://unsplash.com/@jupp?utm_source=unsplash&utm_medium=referral&utm_content=creditCopyText">
  Jonathan Kemper</a>
  on <a href="https://unsplash.com/s/photos/remote-work?utm_source=unsplash&utm_medium=referral&utm_content=creditCopyText">
  Unsplash</a>